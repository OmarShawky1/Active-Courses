Source: https://www.facebook.com/100009197685378/posts/3097712217212004/

___

<p dir="rtl">السنة اللي فاتت قررت ابدا اعمل open source contributions والحمدلله قدرت خلال سنه اشارك في مشاريع كتير زي Joi, graphQL, Facebook/Jest, nuxt-community, phpMyAdmin, SqlParser. 
حابب انهارده اتكلم عن الفرص الموجوده فالـ open source وازاي ممكن تبدا خطواتك الاولى.. لعلها تفيد اي شخص زي ما فادتني. 
١- هتستفيد ايه لما تعمل open source contributions؟ 
٢- ايه الـ paid programs الموجودة؟ 
٣- ازاي ممكن تعمل contributions من غير الـ programs دي؟ 
فالبداية عشان احمسك تكمل البوست بما انه هيكون طويل، السنه اللي فاتت جالي فرص من حوالي ٨-٩ شركات جوا مصر وبرا مصر، من غير ما اقدم، وانا لسا فالجامعة، كله بس، بسبب الـ open source contributions.. واخر الشركات دي كانت، Reddit.. الشركات دي معظمها وصلي من github، ومنهم اللي وصلي بسبب اني بكتب على twitter و linkedin المشاركات اللي عملتها. 
هتستفيد كمان بجانب فرص العمل، انك هتعرف تقرا مشاريع كبيره جدًا، قد تكون مكتوبه من عشرات السنين، وهتكون افضل فانك توصل وجهة نظرك technically وازاي تقدر تثبت وتناقش الافكار دي، ده بجانب انك تتعلم من المشاريع دي وطريقة كتابتها والـ patterns المستخدمه وغيره.. طبعًا ده فحالة لو بتشارك فمشروع مكتوب بطريقة كويسه، عشان فيه مشاريع مشهوره جدًا جدًا، ومكتوبه بطريقة اسوأ من السيئة. 
وغير كده كمان، دي اضافه كبيره جدًا ليك لو بتدور على خبره. 
عشان تبدا تعمل open source contributions وانا هنا بتكلم عن انك تعمل code contributions، مش docs fixes او typos او كده وعلى فكره النوع ده من المشاركات لطيف جدًا وحتى بداية جميله لاي حد انه يكسر حاجز المشاركه، لكن فالبوست هنا هحاول اركز اكتر على انك تشارك في كتابة وبناء الكود نفسه لان ده اللي من خلاله هيجيلك فرص شغل او هيساعدك حتى تطور من نفسك جدًا. 
 فالاول، محتاج تكون على دراية بأي لغة برمجة، مهما كانت Java, c++, js, swift اي لغة.. المهم يكون مستواك فيها جيد نوعًا ما انك تقدر تقرا كود مكتوب بيها وتفهم الـ flow. 
بعد كده، هتشوف المشاريع اللي انت بتستخدمها بشكل يومي لو كان فيها حاجه open source منها، او تقدر تدور على مشاريع مفتوحة المصدر مكتوبة باللغه اللي انت حاببها.. ممكن تدور في جوجل او في github نفسه
عشان تبدا فاي بروجكت، حاول فالاول تبدا بالحاجات اللي عليها Good first issue، اصحاب المشاريع، بيحطوا زي tag على الـمشاكل، انها مناسبه لشخص لسا اول مره يشارك فالبروجكت، دي بتبقى مشاكل فمعظم الاوقات عشان تتحل بتكون محتاجه جهد بسيط، فده هيساعدك جدًا تبدا تاخد خطوتك الاولى فاي بروجكت، بانك تحاول تحل المشكله دي، بعد كده، وحده وحده هتقدر تتعمق فالكود وتفهمه اكتر وتشارك بحلول اكثر تعقيدًا. 
ده الطريق الاول، انك تبدا لوحدك من خلال المشاريع اللي موجوده على github/gitlab والطريقة دي ممكن متقدرش تكسب منها ماديًا لانك مشارك برغبتك، والكود مفتوح المصدر.. لكن فيه بعض المشاريع لوحدها عندها آلية مكافئات للناس اللي بتشارك عندهم، زي ESLint مثلًا.. 
الطريق التاني هي البرامج اللي بتدعم الـ open source 
اولًا) https://summerofcode.withgoogle.com وهو برنامج مدته ٣ شهور من جوجل، والسنادي فيه سماحية لمشاريع انه يكون ٥ شهور. بيفتح كل سنه مره وبتكون المكافئة فيه اقل حاجه السنادي ٣٠٠٠ دولار، كل سنه كان للطلبة بس، من السنادي بقى متاح لاي شخص انه يشارك، عشان تقدم في google summer of code محتاج انك تشوف شركه من الشركات المشاركه، كل شركه بتعرض الافكار اللي عندها، اختار فكره منهم وبتعمل زي تقرير proposal عن انت ازاي هتساعدهم يحققوا الفكره دي، وايه خطتك، ونظرتك وهكذا.. بعدين بتقدم الـ proposal والشركه تقرر هتاخدك ولا لا.. الشركات المشاركة هيتعلن عنها ٧ مارس، والتقديم هيكون من ٤ ابريل. 
تاني واحد هو https://fellowship.mlh.io/#programs 
هو برنامج للطلبة بيتعمل كل سنه ٣ مرات لمدة ٣ شهور.. المكافئة فيه ٥٠٠٠ دولار لكن مش لكل الناس، للي يقدر يثبت انه فعلًا محتاج الفلوس دي، التقديم في mlh مختلف عن باقي البرامج لان معظم المشاريع اللي مشاركه معاهم بتكون مشاريع كبيره، البروسيس مكون من ٤ مراحل انت بتملا application هما عاملينه، خبراتك، اللغات اللي عايز تشارك بيها، مكانك، الوقت اللي عايز تشتغل فيه وكده، دي اول مرحلة اسمها screening phase، لو عديتها، بيتعمل HR Interview، بعدين Technical interview، التيكنيكال في معظم الاحيان هيكون انه هيناقشك فكود انت كاتبته قبل كده، لازم يكون open source في معظم الاحيان. 
المرحلة الاخيرة لو عديت كل ده، pod matching انهم يعرفوا يحطوك في مجموعة بتشارك بنفس لغاتك وتكون في نفس الـ timezone بتاعتك.. ودي انت وحظك، ملكش تحكم فيها. 
تالت واحد https://www.outreachy.org وده برنامج للطلبة فقط مدته ٣ شهور، بيفتح كل سنه مرتين تقريبًا، والمكافئة فيه حوالي ٧٠٠٠ دولار.. نفس الفكرة، بتختار مشروع انت حابه من المشاريع المشاركة وبتبدا تتواصل معاهم وتعمل contributions تثبت بيها انك قادر تشارك فالبروجكت ده. التقديم الجاي هيكون كمان يومين.
انا شاركت في gsoc السنه اللي فاتت، وعديت الانترفيوز في mlh مرتين، نصيحتي في mlh انك تختار من الاول timezones كتير مختلفه، وكل اللغات اللي انت عارفها، عشان فالـ pod matching ممكن ميعرفوش يحطوك في مجموعة فنفس الوقت بتاعك ونفس لغاتك، وده اللي حصل معايا.. فلو حد عنده اي سوال او اي حاجه متعلقه بالـ two programs دي، هقدر افيد ان شاء الله. 
ولو حد ناوي يشارك في outreachy، يبدا بيه الاول، لان لو شاركت فاي سنه في google summer of code قبل كده، هتترفض في outreachy عشان هما عايزين يدوا فرصه للناس، لو حابب تشارك في الاتنين، ابدا بـ outreachy. 
بعيدًا عن كل ده، انك تشارك في كود بيستخدمه ملايين الناس، ده شيء ممتع فعلًا، وساعدني اتعلم كتير جدًا حقيقي، لو انت لسا فالكلية، ده شيء هيساعد انك تتخرج وانت عندك خبرة كبيرة، وهتكون حاجه كويسه جدًا فالـ cv.. نصيحتي لأي حد انه يحاول يبدا، و don’t reject yourself، الموضوع مش صعب ومش سهل، هو محتاج وقت بس عشان تبدا تفهم وتقدر تعمل contributions كويسه، لكنه حقيقي مفيد جدًا وممتع.. وغير كده هيفتحلك فرص كتير.</p>